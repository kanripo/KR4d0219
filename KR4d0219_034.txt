# -*- mode: mandoku-view; -*-
#+TITLE: 鄮峰真隱漫錄
#+DATE: 2015-08-24 23:59:26.051182
#+PROPERTY: ID KR4d0219
#+PROPERTY: BASEEDITION WYG    
#+PROPERTY: JUAN 卷三十四
<pb:KR4d0219_WYG_034-1a>¶
欽定四庫全書¶
　鄮峯真隠漫録卷三十四¶
　　　　　　　　　　　　　宋　史浩　撰¶
　賛¶
　　㑹稽先賢祠傳賛下(列仙/之儒)¶
　　　越相范公¶
　越相字少伯諱蠡事周師太公望好食飲桂水為越¶
　大夫佐越王破吳後乗輕舟入海變名姓適齊為䲭¶
<pb:KR4d0219_WYG_034-1b>¶
　夷子皮之陶為朱公朱公財累億萬號陶朱公復棄¶
　之蘭陵賣藥後有見之者(事見劉子/政列仙傳)賛曰¶
水幾於道隨器員方公既霸越歸復富強游戯萬事無¶
用弗臧真得道者死而不亡¶
　　　漢南昌尉梅公¶
　公字子真諱福九江壽春人也少學長安明尚書榖¶
　梁春秋為郡文學補南昌尉後去官歸壽春數因縣¶
　道上言變事求假軺傳詣行在所條對急政輒報罷¶
<pb:KR4d0219_WYG_034-2a>¶
　時成帝委任王鳯專勢擅朝京兆尹王章素忠直譏¶
　刺鳯為鳯所誅王氏寖盛災異數見臣下莫敢正言¶
　公復上書力言誅章之過以譏切王氏然不見納又¶
　上言宜封孔子後以奉湯祀公居家常讀書飬性為¶
　事至元始中王莽専政公一朝棄妻子去九江至今¶
　傳以為仙其後人有見公於㑹稽者變名姓為吴市¶
　門卒云今山陰之地有山曰梅山有鄉曰梅市有里¶
　曰梅里圖經載㑹稽記云吳市門即此也(事載前漢/書列傳并)¶
<pb:KR4d0219_WYG_034-2b>¶
　(圖/經)賛曰¶
㑹稽在漢地兼吳越公隠市門或游禹穴野鶴孤雲孰¶
能羈紲百世之風尚馳忠烈¶
　　　漢太尉鄭公¶
　太尉字巨君諱𢎞㑹稽山陰人世傳㑹稽射的山南¶
　有白鶴山此鶴為仙人取箭太尉嘗採薪得二遺箭¶
　頃有人覔太尉還之問何所欲太尉識其非人也曰常¶
　患若耶溪載薪為難願旦南風暮北風後果然故若¶
<pb:KR4d0219_WYG_034-3a>¶
　耶溪風至今猶然呼為鄭公風也後仕至太尉以劾¶
　奏竇憲楊光不宜處位因乞骸骨歸未許病篤上書¶
　陳謝并言竇憲之短臨殁悉還賜物勅妻子褐巾布¶
　衣素棺殯殮以還鄉里(事載後漢/書列傳)賛曰¶
射的萬仭藤蘿絡之仙靈所止可信不疑樵風適意飄飄¶
水湄千載之下敬仰遺祠¶
　　　漢魏先生¶
　先生諱伯陽或以為字㑹稽上虞人高門之子性好¶
<pb:KR4d0219_WYG_034-3b>¶
　道術不肯仕修真潛黙養志虚𤣥博贍文詞通諸緯¶
　候入山將弟子三人作神丹丹成知弟子心不盡乃¶
　試之曰丹今雖成當先服之入口即死獨有一弟子¶
　曰吾師非凡人也服此而死將有意耳乃亦服丹即¶
　復死餘弟子不服乃共出山為求棺木先生即起將¶
　服丹弟子而去因逢人入山伐木故作書於鄉里寄¶
　謝二弟子作参同契五相類凡三卷其説似解周易¶
　實假爻象以論作丹之意(事載葛稚/川神仙傳)賛曰¶
<pb:KR4d0219_WYG_034-4a>¶
藏室萬巻充溢棟宇孰如參同可究脈縷允蹈其詮飄¶
然輕舉稽首琅函丹經之祖¶
　　　漢薊先生¶
　先生諱子訓不知所由來建安中客在濟陰宛句有神¶
　異之道流名京師士大夫乗風向慕之乃駕驢車詣¶
　許下既到公卿以下候之者座上常數百人皆為設¶
　酒脯終日不匱後因遁去遂不知所止去之日惟見¶
　白雲騰起從旦至暮如是數十處時有百嵗翁自説¶
<pb:KR4d0219_WYG_034-4b>¶
　童兒時見先生賣藥於㑹稽市顔色不異於今後復¶
　於長安東霸城見之與一老公摩挲銅人相謂曰適¶
　見鑄此已近五百嵗矣顧視見人而去猶駕昔所乗¶
　驢車也見者呼之曰薊先生少住並應之若遲徐而¶
　走馬不及於是而絶(事載後漢/書方術傳)賛曰¶
至人得道八極飛騰徜徉塵世驢車是乗半千年間谷¶
或為陵摩挲銅狄幾閲廢興¶
　　　吳上虞令劉公¶
<pb:KR4d0219_WYG_034-5a>¶
　令君字伯經諱綱下邳人也初居四明山後為上虞¶
　令師事白君受道厯年道成邀親故㑹别飲食畢登¶
　大皂莢木上去地十餘丈舉手而别忽然飛入雲中¶
　而去妻樊夫人亦有道術俱昇天今白水觀乃其遺¶
　迹云(事載葛稚川神仙/傳及白水觀碑)賛曰¶
天人幾何同寄一塵士局耳目分妄與真劉公登天如¶
適其鄰以水投水同則相親¶
　　　吳介先生¶
<pb:KR4d0219_WYG_034-5b>¶
　先生字元則諱象㑹稽人也學通春秋博覽百家之¶
　書陰修道法入東嶽授氣禁之術於山中見一女子¶
　葢仙人也先生即叩頭乞長生以丹方一首授之告¶
　曰得此便仙勿他為也吳先主召至武昌甚敬重之¶
　稱為介君為起第宅以御帳給之先生求去不許自¶
　言某月日病先主使左右以一棃賜之先生便死先¶
　主殯埋之發視其棺無尸以所住屋為廟時時往祭¶
　之常有白鵠來集座上良久乃去後弟子見先生在¶
<pb:KR4d0219_WYG_034-6a>¶
　葢竹山中(事載葛稚川神仙傳/及三國志趙達傳)賛曰¶
先生之學志在春秋抗情物表躡空逺㳺巢父辭堯而¶
况仲謀供張何物乃欲吾留¶
　　　吳趙先生¶
　先生諱廣信陽城人魏末渡江之剡小白山受禮法¶
　成服氣法又受師左君守𤣥中之道内見五藏徹視¶
　法如此凡七八十年周旋於郡國或賣藥出入人間¶
　人莫知也多來都下市井作九華丹丹成遂乗雲駕¶
<pb:KR4d0219_WYG_034-6b>¶
　龍白日登天(事載/真誥)賛曰¶
真人登天丹為階梯公煉九華壽與天齊世或疑謗彼¶
哉醯雞安得人人乞與刀圭¶
　　　吳虞先生¶
　先生諱翁生㑹稽人受仙人介君食日精法以吴時¶
　隠狼伍山兼行雲氣回形之道精思積久形體更少¶
　如童子後乘雲昇天(事載/真誥)賛曰¶
餐日之效沆瀣莫肩咀嚥綘津九芒森然公能行之羽¶
<pb:KR4d0219_WYG_034-7a>¶
翮蹁躚乗雲清都何千萬年¶
　　　晉夏先生¶
　先生字仲御諱統㑹稽永興人嘗詣洛中市藥㑹三¶
　月上已洛中王公以下並至浮橋士女車服屬路先¶
　生在船中曝藥並不之顧太尉賈充怪而問之徐答¶
　曰㑹稽夏仲御也充耀以文武鹵簿鼔吹車乘又使¶
　妓女匝繞其船先生危坐如故若無所聞充等各散¶
　曰此吴兒木人石心也先生歸㑹稽不知所終(事載/晉書)¶
<pb:KR4d0219_WYG_034-7b>¶
　(隠逸/傳)賛曰¶
賈氏巨猾實斵晉室髙人視之何啻鬼魊淫聲亂色耳¶
目之賊謂予不見我心匪石¶
　　　晉葛仙公¶
　仙公字孝仙諱𤣥丹陽句容人從左元放受九丹金¶
　液仙經常服餌求長生能絶榖連年不饑曽游㑹稽¶
　有賈人從海中還過神廟廟使主簿因以函書擲賈¶
　人船頭如釘著板㧞不可得還達㑹稽輒以報仙公¶
<pb:KR4d0219_WYG_034-8a>¶
　仙公自往取之即得也語弟子張恭曰吾不得治作¶
　大藥今當作尸解去八月十二日申時當發至期衣¶
　冠入室而卧氣色不變弟子焚香守三日三夜夜半¶
　中忽大風起發屋折木聲響如雷燭滅良久風止然¶
　燭失仙公所在但見衣在而帶不解以其學道得仙¶
　故號曰葛仙公今㑹稽有仙公釣磯及鍊丹井具在¶
　(事載葛稚川神仙傳及/晉書葛稚川傳及圖經)賛曰¶
先生丹術咫尺雲路治錬弗時蝉蜕而去苔磯碧井今¶
<pb:KR4d0219_WYG_034-8b>¶
有遺處風静月明倘一回顧¶
　　　晉抱朴子葛公¶
　抱朴子字稚川諱洪本作𢎞仙公從孫以儒學知名¶
　性寡慾不好榮利閉門却掃究覽經籍尤好神仙導¶
　養之法初仙公以錬丹秘術授弟子鄭君稚川就鄭¶
　君悉得其法咸和初選為散騎常侍固辭不就聞交¶
　阯出丹求為句漏令乃止羅浮山鍊丹在山積年優¶
　㳺閒養著述不輟著内外篇凡一百一十六篇自號¶
<pb:KR4d0219_WYG_034-9a>¶
　抱朴子因以名書年八十一卒顔色如生體柔軟舉¶
　尸入棺輕如空衣世以為尸解得仙輿地志云上虞¶
　縣蘭芎山葛稚川所棲隠也今㑹稽有仙公遺跡志¶
　多據此稚川葢亦嘗至焉(事載晉書列/傳及圖經)賛曰¶
蘭芎之顛石盎甘泉霪雨不溢旱亦泓然是一勺水坐¶
閲千年我挹我酌如見稚川¶
　　　晉長史許公¶
　長史字思𤣥諱謐少知名儒雅清素博學有才章簡¶
<pb:KR4d0219_WYG_034-9b>¶
　文皇帝久埀俗表之頋與時賢多所儔結少仕郡主¶
　簿功曹史王茂𢎞蔡道明辟從事不赴選補太學博¶
　士出為餘姚令入為尚書郎郡中正護軍長史雖外¶
　混俗務而内修真學宻授教記遵行上道挺分所得¶
　乃為上清真人少子静泰久居㑹稽禹井山頗遵承¶
　家法傳授經書云(事載/真誥)賛曰¶
逸少弃官自誓甚確先生從仕乃修真學丹鳯高翔野¶
鶴俛啄迹雖不同同是超卓¶
<pb:KR4d0219_WYG_034-10a>¶
　　　齊顧先生¶
　先生字景怡一字𤣥平諱歡鹽官人家貧鄉中有學¶
　舍無以受業於舍壁後倚聼無遺忘者夕則然松節¶
　讀書或然糠自照及長篤志不倦聞吳興東遷郡𤣥¶
　之能傳五經文句假為書師從之受業年二十餘更¶
　從豫章雷仲倫懿通𤣥儒諸義遂隠不仕於剡天台山¶
　開館聚徒受業者常近百人山陰白石村多邪病村¶
　人告訴求哀先生往村中為講老子病者皆愈又有¶
<pb:KR4d0219_WYG_034-10b>¶
　病邪者問先生先生曰家有何書答曰惟有孝經而¶
　已先生曰可取仲尼居置病人枕邊恭敬之自差也¶
　而後病者果愈齊高帝輔政徵為揚州主簿及踐阼¶
　乃至稱山谷臣進政綱一巻優詔稱美東歸賜麈尾¶
　素琴年六十嵗卒於剡山身體香軟道家謂之屍解¶
　仙化焉(事載南史/隠逸傳)賛曰¶
萬法惟心邪不奸正老子孝經亦能已病我知先生中¶
有依証咨爾後來其毋不敬¶
<pb:KR4d0219_WYG_034-11a>¶
　　　齊光禄大夫孔公¶
　光禄史失其字諱靈産㑹稽山陰人宋泰始中罷晉¶
　安太守有隠遁之志於禹井山立館事道精篤元徽¶
　中為中散大夫頗解星文術數齊高帝輔政沈攸之¶
　起兵光禄白髙帝曰攸之兵雖强以天時㝠數而觀¶
　無能為也高帝驗其言擢遷光禄大夫餉以白羽扇¶
　素隠几曰君有古人之風故贈君古人之服當世榮¶
　之於是守志山阿懐道畢世後解形潛蛻云(事載南/史孔徳)¶
<pb:KR4d0219_WYG_034-11b>¶
　(璋傳及龍/瑞山記)賛曰¶
其善者機星緯之傳孰知光禄一念通天𦕈視汚世泉¶
石終焉勿以方伎凂此大賢¶
　　　齊杜先生¶
　先生字景齋諱京産吳郡錢塘人也少恬静絶意榮¶
　宦頗涉文義專修黄老㑹稽孔覬清剛有峻節一見¶
　而為款交永明十年召為奉朝請不至於㑹稽石門¶
　山聚徒教授建武初召為貟外散騎侍郎先生曰莊¶
<pb:KR4d0219_WYG_034-12a>¶
　生持釣豈為白璧所回辭疾不就(事載南史/隠逸傳)賛曰¶
黄帝之學演為&KR1451;周清净無為道家者流公獨修之不¶
改久幽騎省雖貴其亦犧牛¶
　　　梁貞白陶先生¶
　先生字通明諱𢎞景丹陽秣陵人十嵗得葛稚川神¶
　仙傳晝夜研尋便有養生之志齊髙帝作相引為諸¶
　王侍讀永明中脱朝冠挂神武門上表辭禄許之勅¶
　所在月給伏苓五斤白蜜二升以供服餌止於句容¶
<pb:KR4d0219_WYG_034-12b>¶
　之曲山立館號華陽隠居仙書云眼方者壽千嵗先¶
　生晚年一眼有時而方梁大同二年卒年八十五顔¶
　色不變香氣累日諡貞白先生案内傳言先生嘗遐¶
　遁東邁改名氏曰王整宫稱外兵㑹稽陶宴嶺有先¶
　生遺迹嶺由此得名又上虞縣釣臺山夏侯曽地志¶
　言先生嘗乘槎釣於山下潭中(事載南史隠逸傳/及内傳及圖經)賛¶
　曰¶
公來山陰史氏弗傳遐遁東邁葢見内篇青嶂碧潭遺¶
<pb:KR4d0219_WYG_034-13a>¶
迹粲然翔鸞舞鶴來往翩翩¶
　　　唐秘書監賀公¶
　秘書監字季真諱知章㑹稽永興人性曠夷善譚説¶
　與族姑子陸象先善象先嘗謂人曰季真清淡風流吾¶
　一日不見則鄙吝生矣擢進士超㧞羣類科仕至秘¶
　書監晚自號四明狂客每醉輙屬辭筆不停書咸有¶
　可觀天寳初病夢游帝居數日寤乃請為道士還鄉¶
　里詔許之以宅為千秋觀而居又乞周官湖數頃為¶
<pb:KR4d0219_WYG_034-13b>¶
　放生池有許鼎者撰通和先生祖貫碑云賀監得攝¶
　生之妙負笈賣藥數百年不死後於天台昇仙當元¶
　和間通和嘗遇之授㫁榖丹經云(事載唐書隠逸/傳及高道傳)賛¶
　曰¶
天寳諸公衮衮臺省黄冠告歸奚止官冷鏡湖之宫烟¶
水千頃尚想先生月落酒醒¶
　　　唐宗元吳先生¶
　宗元先生字真節諱筠華陰人性髙鯁不耐沉浮於¶
<pb:KR4d0219_WYG_034-14a>¶
　時去居南陽倚帝山天寳初召至京師請𨽻道士籍¶
　乃入嵩山南游天台觀滄海與有名士相娛樂文辭¶
　傳京師明皇遣使召見大同殿與語甚説獻𤣥綱三¶
　篇帝嘗問道對曰深於道者無如老子五千文其餘¶
　徒喪紙札耳復問神仙治鍊法對曰此野人事積嵗¶
　求之非人主冝留意先生每開陳皆名教世務天子¶
　重之詔為立道館安禄山欲稱兵乃還茅山因東入¶
　㑹稽剡中卒弟子私諡為宗元先生(事載唐書/隠逸傳)賛曰¶
<pb:KR4d0219_WYG_034-14b>¶
漢魏之間道書雲集下逮隋唐更益攟拾公障頽波砥¶
柱屹立獨尊老氏盡空蘂笈¶
　　　嚴先生¶
　先生諱青㑹稽人也遇神仙授素書一巻曰汝骨應¶
　得長生先生言我不識書當奈何神人曰不須讀也¶
　但以潔器盛之置髙處耳并教服石髓法先生受之¶
　無他佳器惟有飲壺乃用以盛所授書即便見其左¶
　右常有數十人侍之治病救患但以所授書到其人¶
<pb:KR4d0219_WYG_034-15a>¶
　家所病便愈百姓尊奉之後斷榖不食一年入小霍¶
　山仙矣(事載葛稚川神/仙傳不著時代)賛曰¶
素書眇然信則如神雖有文字其惟天真彼讀萬卷行¶
或病民我祠先生用愧斯人¶
　¶
　¶
　¶
　¶
<pb:KR4d0219_WYG_034-15b>¶
　¶
　¶
　¶
　¶
　¶
　¶
　¶
　鄮峯真隠漫録巻三十四¶
